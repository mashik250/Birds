‘খোকা ফিরবে, নাকি ফিরবে না’ এই ধোঁয়াশায় ১৩ বছর পার হয়ে গেল গুম হওয়া শিবির নেতা ওয়ালিউল্লাহর মা-বাবার। এখনো সন্তানের ফিরে আসার অপেক্ষায় মমতাময়ী মা আফিফা রহমান।

তবে বাবা ফজলুর রহমান বুঝে গেছেন ডিবি পুলিশ পরিচয়ে তুলে নেওয়া তার ছেলে আর হয়তো জীবিত নেই। আর কোনোদিন ফিরে আসবে না সে।

ইসলামী বিশ্ববিদ্যালয়ের মেধাবী ছাত্র ওয়ালিউল্লাহর বাড়ি ঝালকাঠির কাঠালিয়া উপজেলার পশ্চিম শৌলজালিয়া গ্রামে। সে কুষ্টিয়া ইসলামী বিশ্ববিদ্যালয়ের দাওয়াহ অ্যান্ড ইসলামিক স্টাডিজ বিভাগের ছাত্র এবং ছাত্রশিবির বিশ্ববিদ্যালয় শাখার অর্থ সম্পাদকের দায়িত্ব পালন করতেন। ২০১২ সালের ৪ ফেব্রুয়ারি ঢাকা থেকে কুষ্টিয়া যাওয়ার পথে সাভারের নবীনগর এলাকা থেকে ডিবি পুলিশ পরিচয়ে তুলে নেওয়া হয় ওয়ালিউল্লাহকে। তার সঙ্গে থাকা আরেক শিবির নেতা একই বিশ্ববিদ্যালয় শাখার সাংস্কৃতিক সম্পাদক আল-মুকাদ্দাসকেও তুলে নেওয়া হয়। মুকাদ্দাসের বাড়ি পিরোজপুর জেলার খানা কুনিয়ারী গ্রামে।

সেই থেকে ওই দুই শিবির নেতার সন্ধান পাওয়া যায়নি। বেঁচে আছেন, নাকি মারা গেছেন তাও জানে না পরিবার। ছেলেকে হারিয়ে ওয়ালিউল্লাহর বৃদ্ধ বাবা-মা পাগলপ্রায়।
